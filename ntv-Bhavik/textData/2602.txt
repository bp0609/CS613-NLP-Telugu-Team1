Dwayne Bravo Mentor For KKR in IPL 2025: వెస్టిండీస్‌ స్టార్‌ ఆల్‌రౌండర్ డ్వేన్ బ్రావో 2021లో అంతర్జాతీయ క్రికెట్‌కు వీడ్కోలు పలికిన సంగతి తెలిసిందే. తాజాగా అన్ని రకాల క్రికెట్‌ నుంచి రిటైర్‌మెంట్ తీసుకున్నట్లు ప్రకటించాడు. కరీబియన్‌ ప్రీమియర్ లీగ్ (సీపీఎల్) 2024 సందర్భంగా గాయానికి గురికావడంతో బ్రావో ఈ నిర్ణయం తీసుకున్నాడు. అయితే క్రికెట్‌కు వీడ్కోలు పలికి గంటలు కూడా గడవకముందే.. అతడిని మెంటార్‌ పదవి వెతుక్కుంటూ వచ్చింది. కోల్‌కతా నైట్‌ రైడర్స్‌ (కేకేఆర్)కు మెంటార్‌గా నియమితుడయ్యాడు. ఈ విషయాన్ని కేకేఆర్ ఫ్రాంచైజీ ప్రకటించింది.
Also Read: 2024 Dussehra Offer: రూ.100 కొట్టు మేకను పట్టు.. దసరాకు బంపర్ ఆఫర్! ఎక్కడో తెలుసా
ఐపీఎల్ 2024లో టీమిండియా మాజీ ఓపెనర్ గౌతమ్‌ గంభీర్‌ మెంటార్‌గా బాధ్యతలు నిర్వర్తించి.. ఛాంపియన్‌గా నిలిపాడు. గౌతీ భారత జట్టు హెడ్ కోచ్‌గా ఎంపికవడంతో.. అతడి పోస్ట్ ఖాళీగా ఉంది. గంభీర్‌ పోస్టును డ్వేన్ బ్రావోతో పూరిస్తున్నట్లు కేకేఆర్‌ సీఈవో వెంకీ మైసూరు వెల్లడించారు. ‘డ్వేన్ బ్రావో కోల్‌కతాతో కలిసి పనిచేయనున్నాడు. అతడు తన జట్టు విజయం కోసం తీవ్రంగా కష్టపడతాడు. బ్రావో అనుభవం, నిబద్ధత మా జట్టుకు ఎంతో ఉపయోగపడుతుందని భావిస్తున్నాం. ఆటగాళ్లు మరింత రాటుదేలే అవకాశం ఉంది. ప్రపంచంలోని లీగ్‌లలో బ్రావో చాలా క్రికెట్‌ ఆడాడు. ఐపీఎల్‌, సీపీఎల్, ఐఎల్‌ టీ20, ఎంఎల్‌సీ టోర్నీలకు ప్రాతినిధ్యం వహించాడు’ అని వెంకీ మైసూర్‌ తెలిపారు.
