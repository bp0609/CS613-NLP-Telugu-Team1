Delhi Excise Policy Case:  ఢిల్లీ ముఖ్యమంత్రి అరవింద్ కేజ్రీవాల్ బెయిల్ పిటిషన్‌పై సుప్రీంకోర్టు రేపు అంటే శుక్రవారం తీర్పు వెలువరించనుంది. గత విచారణలో (సెప్టెంబర్ 5), జస్టిస్ సూర్యకాంత్, జస్టిస్ ఉజ్జల్ భుయాన్‌లతో కూడిన ధర్మాసనం అన్ని పక్షాల వాదనలు విన్న తర్వాత తన నిర్ణయాన్ని రిజర్వ్ చేసింది. ఈడీ కేసులో ఢిల్లీ సీఎం బెయిల్ పొందారు. అయితే ఈ కేసు సీబీఐ చేసిన అరెస్ట్,రెగ్యులర్ బెయిల్‌కు సంబంధించినది. వాస్తవానికి కేజ్రీవాల్ రెండు పిటిషన్లు దాఖలు చేశారు. ఒక పిటిషన్‌లో బెయిల్‌ తిరస్కరణను సవాల్‌ చేయగా, మరో పిటిషన్‌లో సీబీఐ అరెస్టు చేయడాన్ని సవాల్‌ చేశారు. ఈడీ కేసులో కేజ్రీవాల్‌కు జులై 12న సుప్రీంకోర్టు బెయిల్ వచ్చింది. ఈడీ కేసులో మధ్యంతర బెయిల్ పొందిన అనంతరం జూన్ 26న తీహార్ జైలు నుంచి అరవింద్ కేజ్రీవాల్‌ను సీబీఐ అరెస్ట్ చేసింది.
అరవింద్ కేజ్రీవాల్ బెయిల్ పిటిషన్‌పై సెప్టెంబర్ 5న సుప్రీంకోర్టులో విచారణ జరిగింది. సీబీఐ, కేజ్రీవాల్‌ వాదనలు విన్న అత్యున్నత న్యాయస్థానం తన నిర్ణయాన్ని రిజర్వ్‌లో పెట్టింది. విచారణ సందర్భంగా జస్టిస్ సూర్యకాంత్ మరియు జస్టిస్ ఉజ్జల్ భుయాన్‌లతో కూడిన ధర్మాసనం ఇరు పక్షాల వాదనలు వింటామని చెప్పింది. ఈ సందర్భంగా సీబీఐ, కేజ్రీవాల్‌ తరపు న్యాయవాది అభిషేక్‌ మను సింఘ్వీ పలు వాదనలు వినిపిస్తూ అరవింద్‌ కేజ్రీవాల్‌కు తక్షణమే రెగ్యులర్‌ బెయిల్‌ ఇవ్వాలని కోరారు. ఆయనను ఉద్దేశపూర్వకంగా అరెస్టు చేశారని… అతను ఎక్కడికీ పారిపోలేదని తెలిపారు.. ఆయన రాజకీయ ప్రముఖుడు, ఢిల్లీ ముఖ్యమంత్రి.. సీబీఐ ఎఫ్‌ఐఆర్‌లో కూడా అతని పేరు లేదు. తర్వాత అతని పేరును ఎఫ్‌ఐఆర్‌లో చేర్చారన్నారు. కేజ్రీవాల్‌ను రాజకీయ కార్యక్రమాల్లో పాల్గొనకుండా నిలిపివేశారు. కేజ్రీవాల్‌ను సీబీఐ అరెస్టు చేయడం సబబు కాదు.
బెయిల్ అనేది నియమం..జైలు మినహాయింపు అని సింఘ్వీ అన్నారు. ఈడీ, సీబీఐ కేసులకు కూడా సుప్రీంకోర్టు ఈ నిర్ణయం వర్తిస్తుంది. కేజ్రీవాల్ విషయంలో కూడా ఇదే వర్తిస్తుందన్నారు. కేజ్రీవాల్‌ను జైల్లో ఉంచేందుకే అరెస్టు చేశారు. కేజ్రీవాల్‌కు వ్యతిరేకంగా కొత్త ఆధారాలు లేవు. రెండేళ్ల తర్వాత కేజ్రీవాల్‌ను సీబీఐ అరెస్ట్ చేసింది. ఒకే ఒక్క వాంగ్మూలం ఆధారంగా అతడిని అరెస్టు చేశారని స్పష్టం చేశారు. పీఎంఎల్‌ఏ కేసులో కేజ్రీవాల్‌ను రెండుసార్లు నిర్దోషిగా విడుదల చేశారు.  మళ్లీ అరెస్టు చేయడానికి ముందు నోటీసులు ఇవ్వలేదన్నారు.
అదే సమయంలో సీబీఐ తరఫున ఏఎస్జీ రాజు కూడా తన వాదనలు వినిపించారు. మద్యం కుంభకోణంలో కేజ్రీవాల్ ప్రధాన నిందితుడని ఏఎస్జీ తెలిపారు. అతనికి వ్యతిరేకంగా సాక్ష్యాలు ఉన్నాయన్నారు. సిసోడియా, కవిత, అందరూ ట్రయల్ కోర్టుకు వెళ్లారు. కేజ్రీవాల్ పాములు, నిచ్చెనల ఆట ఆడుతున్నారు. మద్యం కుంభకోణంలో కేజ్రీవాల్ ప్రధాన నిందితుడని ఏఎస్జీ తెలిపారు. కేజ్రీవాల్‌కు వ్యతిరేకంగా సాక్ష్యాలు ఉన్నాయి. సీబీఐ అరెస్టును సవాల్ చేస్తూ దాఖలైన పిటిషన్ సరైనది కాదు. రాజ్యాంగం కల్పించిన హక్కు ఏదీ ఉల్లంఘించబడలేదు. విచారణ ఆధారంగా మేజిస్ట్రేట్ అరెస్టుకు ఆమోదం తెలిపారు. సీబీఐ దరఖాస్తును రోస్ అవెన్యూ కోర్టు అనుమతించింది. కోర్టు అనుమతి తర్వాత వారెంట్ జారీ చేసి అరెస్ట్ చేశారు.
